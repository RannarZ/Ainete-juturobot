Ainekursus toetab eestikeelse lõputöö kirjutamist ja jaguneb kaheks mooduliks: kirjalik väljendusoskus ja suuline väljendusoskus. Kursusel käsitletakse akadeemilise teksti koostamist, viitamise põhimõtteid, erialakeele kasutamist ning suulise esinemise oskusi. Ortograafia teemad on lõimitud teiste teemadega. Kursuse eesmärk on arendada loodus- ja täppisteaduste bakalaureuseõppe üliõpilaste kirjaliku ja suulise eneseväljenduse oskust ning toetada neid lõputöö kirjutamisel. Pärast kursuse läbimist oskab üliõpilane kasutada akadeemilise teksti koostamisel protsessikeskse tekstiloome võtteid, otsida keelehooldeallikatest asjakohast teavet ja kasutada esinemist toetavaid võtteid.