Kursus annab tervikliku ülevaate selgrootute loomade süstemaatikast, anatoomiast, füsioloogiast, ökoloogiast ja evolutsioonist, tuues esile suuremate taksonite eripärad. Loengutel tutvustatakse ja analüüsitakse olulisi selgrootute ehitusplaane ning ökoloogilisi iseärasusi, mida kinnistatakse praktikumides, kus vaadeldakse ja visandatakse tuntumaid liike. Kursuse käigus õpivad tudengid tundma erinevate selgrootute rühmade morfoloogiat ja anatoomiat, kasutades märg- ja kuivpreparaate ning zooloogiamuuseumi kollektsioone. Kursuse läbimisel omandatakse alusteadmised ja oskused, mis võimaldavad edasist õppimist ning arutelusid selgrootute loomadega seotud teemadel.