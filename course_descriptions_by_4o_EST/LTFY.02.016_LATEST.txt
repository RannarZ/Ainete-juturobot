Kursus on mõeldud materjaliteaduse bakalaureuse ja keemia ning füüsika magistriastme üliõpilastele, samuti bioloogia, geoloogia, arheoloogia ja meditsiini magistrantidele ja doktorantidele, kel on vajadus karakteriseerida tahkiseid milli-, mikro- ja nanomeetrilises skaalas. Kursuse käigus antakse ülevaade kaasaegsetest mikroskoopilistest ja füüsikalistest analüütilistest meetoditest, sealhulgas optiline mikroskoopia, skaneeriv ja läbivalgustav elektronmikroskoopia, teravikmikroskoopia, fotoelektron- ja sekundaarsete ioonide mass-spektromeetria. Praktiliste tööde kaudu saavad üliõpilased esmase kogemuse erinevate mikroskoopide ja spektromeetrite kasutamisel ning uurimisobjektide ettevalmistamisel. Kursus annab teadmised ja oskused sobivate füüsikalise analüüsi meetodite valimiseks ja andmete tõlgendamiseks teaduslikes uuringutes.