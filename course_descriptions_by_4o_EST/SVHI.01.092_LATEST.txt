Aine eesmärk on kujundada tudengitel arusaam õppimise seaduspärasustest ja oskused õppe- ja kasvatusprotsessi kavandamiseks ning arusaam hindamise eesmärkidest ja olemusest. Õppeaine läbimise järel mõistavad tudengid õpi- ja motivatsiooniteooriate tähtsust õppeprotsessi kavandamisel, oskavad tõenduspõhiselt ja väärtuspõhiselt kavandada õppeprotsesse ning valida sobivaid hindamismeetodeid, arvestades õppijate eripärade ja riiklike alusdokumentidega. Lisaks õpitakse reflekteerima teooriate alusel läbiviidud õppetööd ja hindamistegevusi.