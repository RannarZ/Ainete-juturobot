Kursus koosneb kahest moodulist, igaüks kestab kaheksa nädalat. Moodulid sisaldavad sõnavaraharjutusi, kuulamisülesandeid, lugemistekste, individuaalset ja rühmatööd. Kursuse eesmärk on laiendada ja kinnistada erialast sõnavara ning harjutada loengute kuulamise oskust mitmesuguste tegevuste kaudu. Kursuse läbinud tudeng omandab sissejuhatava erialase sõnavara, suudab paremini mõista erialaseid tekste ning arendab loengute ja ettekannete kuulamise oskust. Tudengitel palutakse õppejõudu informeerida muredest või erivajadustest semestri alguses ning vajadusel võtta ühendust Tartu Ülikooli nõustamiskeskusega.