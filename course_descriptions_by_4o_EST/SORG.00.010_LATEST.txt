Riigiteaduste bakalaureuseõppekava ja avaliku halduse erialamooduli praktika kestab neli nädalat ja seda saab teha kesk- või kohaliku omavalitsuse asutustes, erandkorras ka mitteriiklikes või rahvusvahelistes organisatsioonides. Tudeng töötab täiskohaga ja tal on nii organisatsioonipoolne kui ülikoolipoolne juhendaja. Praktika annab võimaluse rakendada õpingutes omandatud teadmisi ja oskusi praktilises keskkonnas, arendada sotsiaalseid oskusi ja valmistuda tööks poliitikat tegevas või elluviivas organisatsioonis. Praktikandi peamine ülesanne on ennast kursis hoida praktilise tööga organisatsioonis ning täiendada oma erialaseid teadmisi ja oskusi.