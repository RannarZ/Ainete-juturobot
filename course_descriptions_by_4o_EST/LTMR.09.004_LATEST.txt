Kursus annab põhjaliku ülevaate organismide varajase arengu ja organogeneesi rakulistest ning molekulaarsetest alustest, keskendudes peamiselt imetajatele. Arutletakse oluliste signaaliradade ja -molekulide rolli erinevates arenguprotsessides, sealhulgas kehatelgede kujunemises, närvisüsteemi, jäsemete ja südame arengus ning soo determinatsioonis. Seminaridel käsitletakse originaaluurimusi ning tutvustatakse kaasaegseid metoodikaid arengubioloogias. Kursuse läbimisel orienteeruvad üliõpilased arengubioloogia terminoloogias ning mõistavad sellega seotud põhimehhanisme.