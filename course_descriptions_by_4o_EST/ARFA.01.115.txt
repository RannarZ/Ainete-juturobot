Kliinilise farmaatsia õppeaine eesmärk on tutvustada osalejatele kliinilise farmaatsia olemust ning harjutada omandatud kliiniliste ja farmatseutiliste teadmiste ühendamist ja sünteesimist, et optimeerida patsiendi ravimikasutust. Kursuse läbinud tudeng teab farmakoteraapia põhietappe, oskab valida sobivaid ravimeid ja annuseid lähtuvalt patsiendi kliinilisest seisundist, tunneb polüteraapia ohte ning on kursis ravimikontsentratsioonide määramise ja jälgimise võimalustega. Samuti oskab ta leida usaldusväärset teavet farmakoteraapia küsimustele vastamiseks.