Magistritöö aine toimub nelja semestri jooksul ja toetab rakendusliku käitumisteaduse pädevuste arengut. Esimesel semestril tegeletakse sissejuhatusega rakenduslikku käitumisteadusesse ja magistritöösse, teisel semestril keskendutakse projektõppe raames käitumusliku probleemilahenduse tsüklile. Kolmandal ja neljandal semestril pakutakse tuge magistritöö kirjutamisele ning võimalust õppetööd ise kujundada. Aine toetab probleemide käitumisteaduslikku mõistmist, sekkumiste kaardistamist ja nende mõju mõõtmist, pakkudes integreeritud lähenemist magistritöö koostamisele. Edukalt kursuse lõpetanud tudeng suudab tuvastada ja mõjutada konkreetseid käitumisi, viia läbi uuringuid ning koostada mudeleid ja sekkumisstrateegiaid.