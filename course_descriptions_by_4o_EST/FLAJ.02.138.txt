Peamine praktikabaas on Rahvusarhiivi ajalooarhiiv Tartus, kus tudengid osalevad olulistes töölõikudes kogumis-, säilitamis-, kasutamis- või digitaalarhiivinduse valdkonnas. Kokkuleppel on võimalik praktikat sooritada ka teistes Rahvusarhiivi üksustes või eraarhiivides. Praktika aitab ajaloo erialade magistriastme tudengitel arendada praktilisi oskusi arhiivitööks, teadvustada arhivaalide mitmekesisuse tähtsust ning omandada vajalikke teadmisi ja oskusi allikate leidmiseks ja analüüsimiseks. Praktika kaudu saavad tudengid rakendada arhiiviteooriat ja arhiivinduse põhiprintsiipe praktilises töös.