Õppepraktika on bakalaureuseõppe valikaine, mille käigus üliõpilane tutvub juristi igapäevatöö, olulisemate õiguslike probleemidega ning õpib täitma kergemaid ülesandeid ja koostama õigusdokumente. Praktika eesmärkideks on kinnistada ülikoolis õpitut, kasutada neid teadmisi praktiliste ülesannete lahendamisel, õppida meeskonnatööd ning aidata tudengil teha teadlikum karjäärivalik. Praktika läbides tunneb üliõpilane töökoha õiguslikku korraldust ja kultuuri ning oskab lahendada lihtsamaid õiguslikke probleeme.