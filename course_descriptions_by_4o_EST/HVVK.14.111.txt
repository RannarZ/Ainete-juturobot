Kursus käsitleb Euroopa, Ameerika, Eesti ja lähiregiooni kunsti tendentse alates 1980-ndatest aastatest kuni tänapäevani, pöörates erilist tähelepanu modernismi ja postmodernismi debatile ning sellele, kuidas Ida-Euroopa kogemus muutus 1990-ndatel. Viimaste aastakümnete kunst on tihedas dialoogis varasema kunstiga, olles lahutamatult seotud teoreetiliste arutluste, poliitiliste murrangute, massimeedia ja majanduslike muutustega. Kursus pakub põhjalikku ülevaadet kaasaegsest kunstipraktikast ja selle institutsionaalsest toimimisloogikast, tutvustades rahvusvahelise kunstielu suursündmusi ning Eesti kunstnikke.