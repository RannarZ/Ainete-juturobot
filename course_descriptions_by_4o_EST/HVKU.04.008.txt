Magistrikooli sügiskoolis osalevad üliõpilased töötavad oma magistritööde ja -projektide kallal, tutvustades samaaegselt nende edenemist kaasüliõpilastele. Nad jagavad kogemusi, annavad ja saavad konstruktiivset tagasisidet töö erinevate etappide kohta. Kursuse eesmärk on toetada magistritöö või -projekti valmimist, arendades selleks vajalikke oskusi ning pakkudes võimalusi parimate praktikate jagamiseks. Pärast kursust on tudengitel parem oskus oma tööd planeerida ja ajakavast kinni pidada, tugevam suuline ja kirjalik erialane väljendusoskus ning paranenud võimekus anda ja saada konstruktiivset tagasisidet. Samuti avardub nende erialane silmaring, tutvudes kaasõppijate lõputööde teemadega.