Praktika eesmärk on täiendada õppuri üldarstlikke teadmisi ja praktilisi oskusi, et kindlustada tugevad baasteadmised mis tahes valitud erialal. Kliinilise praktika käigus saavad üliõpilased osaleda patsientide vastuvõtul, lahendada levinumaid terviseprobleeme, planeerida ja ellu viia ennetustööd ning teostada koduvisiite. Peremeditsiini praktika kestab 8 nädalat ning üliõpilased peavad iseseisvalt leidma sobiva praktikakoha. Praktika käigus tuleb lahendada ka vähemalt 100 erialast küsimust AMBOSSi platvormil ning osaleda seminaridel ja lisatöödes Moodle keskkonnas. Praktikat juhendab Dr Heli Tähepõld.