Analüütilise keemia praktikum algajatele keskendub tudengite praktiliste oskuste arendamisele erinevate lihtsamate keemiliste analüüside läbiviimisel ning kaasab metroloogilised aspektid. Kursus toetab loengus õpitud teooriat praktiliste kogemustega, pakkudes võimalust omandada alusteadmised analüütilise keemia laboris töötamiseks ning arendab õppijate suulise eneseväljenduse oskust. Õppijad omandavad teadmised gravimeetrilise ja tiitrimeetrilise analüüsi põhimõtetest ja rakendustest, keemilise analüüsi prooviettevalmistuse põhimõtetest ning lihtsamate instrumentaalanalüüsi meetodite põhimõtetest. Nad õpivad korrektselt kasutama põhilisi töövahendeid, viima läbi kaalumist ja lahuste valmistamist ning teostama keemilist analüüsi, sealhulgas koostama mõõtmiste kohta protokolle ja arvutama tulemusi.