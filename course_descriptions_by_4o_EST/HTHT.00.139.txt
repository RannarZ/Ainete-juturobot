Doktorandi teadustöö eesmärk on kõrgtasemel uurimistöö kavandamine ja läbiviimine individuaalplaani alusel, mida hinnatakse iga õppeaasta lõpul atesteerimise käigus ja doktoriõppe lõpul väitekirja kaitsmisel. Doktorant arendab oma oskusi ja tehnikaid erialavaldkonnas, luues iseseisva uurimuse, mille tulemused avaldatakse rahvusvahelises erialakirjanduses ning konverentsidel. Õpingute tulemusena omandab üliõpilane sügavaid ja ajakohaseid teadmisi oma uurimisteemast, oskuse kasutada relevantseid uurimismeetodeid, järgida teaduseetika põhimõtteid ning esitada ja kaitsta oma uurimistöö tulemusi erialases väitluses.