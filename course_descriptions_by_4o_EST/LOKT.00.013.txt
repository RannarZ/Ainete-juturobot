Bakalaureusetöö on iseseisev eksperimentaalse või teoreetilise teadusliku uurimuse põhjal koostatud kirjalik töö. Selle eesmärk on anda ülevaade erialase uurimistöö spetsiifikast ning võimaldada tudengitel läbi viia uuringuid ja esitada saadud tulemusi. Õppeprotsessi käigus õpitakse rakendama teaduslikke teadmisi probleemi lahendamisel, analüüsima ja sünteesima infot, koostama ettekandeid ning väljendama ja kaitsma oma seisukohti. Samuti tutvustatakse teaduseetika üldprintsiipe ja õpetatakse hindama uurimistööde teaduslikku ja rakenduslikku väärtust.