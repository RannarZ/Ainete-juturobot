Magistritöö on iseseisev uurimuslik või rakenduslik töö, mille eesmärk on anda üliõpilasele teadusliku uurimistöö kogemus. Tudeng näitab oma oskust loovalt kasutada magistriõppes omandatud teadmisi praktiliste või teoreetiliste probleemide lahendamiseks, demonstreerides erialase kirjanduse kasutamise ja iseseisva uurimistöö oskust. Magistritöö kirjutamisel õpib üliõpilane püstitama erialaseid uurimisküsimusi, sünteesima teoreetilisi ja metodoloogilisi teadmisi, valima sobivaid andmeanalüüsimeetodeid ning esitlema tulemusi korrektses akadeemilises keeles.